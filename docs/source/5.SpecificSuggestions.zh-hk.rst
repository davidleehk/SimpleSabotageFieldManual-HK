5. 簡單破壞行動嘅具體建議
===========================================

a. 如果冇一啲實質行動同埋結果嘅例子，就咁去衡量簡單破壞行動可唔可行係冇可能嘅。

b. 以下係一系列嘅實質例子，例子以行動目標分類。以下列表並非完整嘅教學，並會因應新技巧以及新範疇嘅發掘而持續擴張。

(1) 建築物
-------------

貨倉，軍營，寫字樓，酒店，以及工廠大廈都係非常出色嘅簡單破壞目標。佢哋好容易被破壞，尤其係由火災構成嘅破壞。佢哋嘅環境令到一眾未受訓練嘅人都可以搞破壞：清潔工人、打雜、閒餘訪客等等。而且，當被破壞之後，佢哋喺敵方眼中會構成相對大嘅打擊。

(a) 一個地方只要累積有足夠嘅可燃物品，就可以喺嗰處縱火。貨倉當然係呢方面最有潛質嘅目標，但係縱火式嘅破壞無需限於貨倉。

  (1) 儘可能安排火災喺你離開之後先開始發生。用蠟燭配合紙張，喺可燃物品附近安置機關：撕出一條3至4厘米闊嘅紙條，環繞蠟燭嘅底部包起2至3圈，再將其他紙張捲起，形成線狀，放置於蠟燭嘅底部。當燭火燒及環繞蠟燭底部嘅紙條，火種就會順紙條嘅方向蔓延。及後火種嘅威力，熱度，以及燃燒時間長度將會取決於你用咗幾多紙張做藥引。

  (2) 若果使用呢種火焰，切勿嘗試燃點任何除咗最唔抗拒燃燒嘅物料，例如麻布袋。如果要燃點一啲更加抗拒燃燒嘅物料，鏈接蠟燭嘅紙條務必卷得密實，並且要浸濕咗汽油。如果要產生一個更加熱但係燒得無咁耐嘅火，可以將賽璐珞（舊髮梳揾到）放入一堆會被燭火燃點嘅（已浸汽油/冇浸汽油）紙張當中。

  (3) 另一種藥引嘅製作方法：搵一條繩索，其中一端浸油脂。喺浸咗油脂同冇浸油脂嘅一寸繩上，塗上相當分量嘅火藥。再燃點冇浸油脂嘅一端。如是者，繩索會慢慢燃燒，而且會好似香煙咁冇明顯火焰，直至火花到達有油脂同埋火藥嘅段落，火焰就會突然燒起。同樣效果可以用火柴達到，取代油脂以及火藥。將要起火嘅繩索部份放喺火柴頭上面，只要繩索冇被壓住或者打結，同樣嘅突然起火效果就能夠達到。呢一種藥引嘅好處係佢嘅燃燒速度能夠被控制：你可以因應需要選擇唔同長度同粗度嘅繩索。

  (4) 利用以上描述嘅藥引喺辦公室引起一場辦公時間後嘅火災。對於記錄以及各種文件嘅破壞將會為敵方帶嚟重要嘅阻撓。

  (5) 喺一啲放置垃圾嘅地牢，清潔工應該積存油性嘅廢料。呢種廢料有時會自然着火，亦都可以簡易咁用香煙或者火柴點着。若果你係一位清潔工或者看夜更，你可以係第一個去報告火災發生嘅人，但切忌過早報告。

  (6) 一個乾淨嘅工廠好難發生火災，但係一個污糟嘅就好易。工場人員應該唔小心咁處置廢物，而清潔工則應該清潔得無心無力。只要有足夠嘅垃圾同廢物積存，一棟有幾防火嘅建築物都可以起火。

  (7) 如果晚間會喺室內用上汽油燈，可以閂緊窗門，扭開汽油，並於室內燃燒一支蠟燭，再閂緊門，離開。一段時間後，空中嘅汽油就會爆炸，並有可能會引起一場火災。

(b) 水 以及 其它

  (1) 你可以利用自動灑水系統，破壞貨倉嘅存貨。方法有兩種：用錘仔急速咁打落花灑頭到，或者喺花灑對落燒火柴。

  (2) 你可以唔記得喺廁所提供廁紙，又或者喺馬桶塞入一紮卷實咗嘅紙張、頭髮、或其他阻礙物。你可以揾一個海綿，將佢浸滿生粉水或者糖水，扭成球體，用線包起，並晾乾。乾透後，將線除去。將呢個乾嘅海綿球沖落馬桶或者水渠，佢就會慢慢漲起，並導致渠道淤塞。

  (3) 響日間，將一枚硬幣放喺公共建築物嘅一啲電燈膽下面，去到夜晚着燈嘅時候就會燒保險絲。保險絲本身亦都可以破壞：將一枚硬幣擺入佢嘅後面，或者用電線繞住佢哋。若果能夠構成短路，就有可能觸發火災，破壞變壓器，或甚至燒斷一條中央嘅保險絲，影響一個大範圍嘅電力供應。

  (4) 你可以用紙、木碎、髮針、或者任何啱size嘅嘢，塞入公共建築物一啲冇看管嘅入口嘅鎖入面。

(2) 工業生產：製造業
----------------------------------------

(a) 工具

  (1) 容許切割工具變鈍。佢哋會降低生產效率，甚至損耗其它會接觸到嘅物料。

  (2) 放置鋸嘅時候，將佢哋稍微扭曲。一段時間後，佢哋會喺使用時斷裂。

  (3) 極快速咁使用銼刀會加快佢嘅磨損速度，慢速再加上高壓亦都會。記得磨嘢嘅時候，向前同向後都要特登施壓。

  (4) 需要清潔銼刀嘅時候，可以用力將銼刀拍打檯鉗或者工件，咁做個銼刀會好快爛。

  (5) 只要施加壓力，鑽頭同鑽就會啪斷。

  (6) 只要擺多過應該擺嘅物料，沖壓機（press punch）就會好易整壞，例子：應該用一個blank，但係你用兩個blank。

  (7) 電動工具（例如：氣鑽，拉釘槍等等）如果污糟，就會變得低效率。需要潤滑嘅位同埋電觸點都可以輕易被平日累積嘅污垢或者特登加入嘅外來物破壞。

(b) 油 以及 潤滑嘅系統 不單止係好易落手嘅破壞目標，而且係每一個有活動部件嘅機器嘅關鍵部份。破壞潤滑系統會減慢生產，甚至完全停止工業中嘅某啲政略性要點。


  (1) 將金屬粉塵、金屬填充物、幼沙、玻璃碎、金剛砂碎（打碎砂板就拎到）或其它沙狀嘅硬物直接放入潤滑系統內。咁做會將平滑面磨花，並整爛啲活塞、氣缸壁、軸、以及啤呤。摩打會被搞到過熱，迫使停工徹底檢修，更換零件。加入呢啲物料入潤滑系統嘅時候，記得要過咗任何過濾系統先好加。

  (2) 任何嘅機器都可以咁樣加速勞損：揾佢嘅過濾系統嘅位置，用鉛筆或者其它尖嘅嘢刺穿個濾膜。如果情況容許，亦可以成個過濾器抌咗佢。

  (3) 如果你無法接觸潤滑或過濾系統，你可以稀釋倉庫內嘅油，減低佢嘅功效。喺呢個情況，任何液體都應該用得。尤其有效嘅液體包括：少量嘅硝酸、光油、水玻璃、及亞麻籽油。

  (4) 應該用重油嘅時候用稀油會令到機器故障，或令到軸幾件過熱，停止運作。

  (5) 你可以將任何會導致淤塞嘅物質放入潤滑系統內，或者如果個物質會浮面，可以將佢放入存放嘅油內。打結嘅髮絲、線、昆蟲屍體、以及好多其它常見物件都可以有效咁阻礙潤滑油經管道嘅運輸，並會阻塞過濾系統。

  (6) 喺某啲情況下，你可能有機會直接浪費潤滑油：移除潤滑系統嘅堵頭，或刺穿裝住潤滑油嘅容器。

(c) 冷卻系統

  (1) 水冷系統可以好快手破壞，而且會對引擎或摩打構成唔少嘅傷害：你只要放入幾撮硬粒就得，例如米或者麥。佢哋會吸水膨脹，導致淤塞，強迫成個水冷系統要拆件維修。鋸稍同頭髮都可以咁用。

  (2) 一個過熱嘅摩打如果遇上非常凍嘅水，就會因為冷屬熱脹而導致可觀嘅磨損。只要重複呢個動作幾次，破裂就會形成。

  (3) 你可以將污垢塞住風冷系統嘅出入口，降低佢嘅效率。如果風冷系統內嘅風扇係皮帶驅動，你可以源住皮帶鎅一個鋸齒狀嘅裂痕（長度係至少皮帶嘅一半），隨住時間，皮帶就會因為勞損而斷開，導致摩打過熱。

(d) 汽油 及 燃油

油缸，油箱，要入油嘅引擎等等通常都好容易接觸到，而且要打開佢哋並唔難。佢哋係一個好易落手嘅簡單破壞行動目標。

  (1) 將幾小撮鋸稍或硬穀（例如：米，麥）放入引擎嘅油缸內，佢哋會阻塞管道，導致引擎停轉。調差呢種引擎問題需時。雖然難揾，但係天然橡膠嘅碎粒（舊橡筋或擦紙膠會有）亦都會有效。

  (2) 如果你可以積存砂糖，你可以將佢擺入引擎嘅油缸內。糖會同汽油一齊燒，形成黐立立嘅一堆污垢，強迫成個引擎要徹底清潔、維修。蜜糖同糖蜜都可以用。建議比例：每10加侖汽油，就用75-100克。

  (3) 其它你可以放入汽油嘅異物都會構成引擎勞損，最終引致壞機。細細粒嘅浮石（麼砂石）、幼沙、玻璃碎、金屬粉塵等都可以輕易咁放入油缸內。切記異物必定要夠細，因為咁先會過到個化油器。

  (4) 水、尿、酒、或其他你可以輕易獲得大量嘅液體都可以用嚟稀釋汽油，令到燃點失敗。每20加侖汽油落1品脱就已經夠。如果用鹹水，甚至會構成引擎腐蝕。

  (5) 如果目標係柴油引擎，你可以將低燃點嘅油倒入油缸，咁做嘅話個引擎會停止運作。如果油缸內已經有合適嘅油，再加入唔合適嘅會令到個引擎極低效率咁格硬運作。

  (6) 運輸汽油/燃油去引擎嘅管道通常會途徑排氣管。當機器靜止嘅時候，你可以刺穿管道，並用蠟封好。當機器啓動之後，隨住排氣管嘅熱力增加，填補嘅蠟就會被熱溶，及後漏出嘅燃料會跌入排氣管，引致火災。

  (7) 如果你有權入一間有存放汽油嘅房，謹記閂門後，房內揮發嘅汽油會慢慢積存，並會因為一支燃燒嘅蠟燭爆炸，但係所需嘅揮發量頗高。如果揭起啲容器嘅蓋並唔足夠，你可以揾一啲比較薄身嘅容器，用刀、碎冰錐、或磨尖咗嘅指甲銼再開多啲窿，或甚至刺穿容器，令到汽油漏出。咁做會加快汽油嘅揮發速度。未燃點蠟燭之前，記得要閂實門窗，越密實越好。如果隔籬房嘅窗口係打開咗，你好有機會可以觸發一場大火，燒盡附近所有嘢。當汽油爆炸嘅時候，倉庫嘅門會被炸開，隔籬房嘅窗口會為火焰帶嚟一道氣流，將火災吹得越嚟越大。

(e) 電摩打

作為破壞目標，電摩打（包括直流發電機）比起文中已經探討過嘅嘢嚟得比較難。對於無相關技術嘅人而言，就算有好好嘅機會，佢哋都唔可以輕易咁被破壞，就算得，都有受傷嘅風險。

  (1) 將變阻器調教至高電阻，咁樣會導致摩打過熱着火。

  (2) 將過載繼電器調教至超出摩打能夠承受嘅度數，再揾辦法令到摩打負荷過重，咁樣會導致過熱壞機。

  (3) 謹記塵埃、污垢、以及潮濕都係電子設備嘅天敵。你可以將塵埃同污垢放落電摩打內嘅電線接駁位以及絕緣位。好彩嘅話，會構成電流不足，或甚至短路。整濕電摩打可以導致短路。

  (4) 你可以「唔小心」咁整傷電線上嘅絕緣體，將接駁位嘅螺絲教鬆，喺一啲唔應該嘅地方割開，或搭錯線路，以浪費電源及減低電摩打嘅功率。

  (5) 破壞直流電摩打內嘅整流子可以減低佢嘅功率，或甚至引起短路：教鬆或者移除整流子嘅固定環，並於整流子上灑碳、石墨、或金屬嘅粉末；喺整流子嘅接觸點落油；喺換向片互相接近嘅地方灑金屬粉末，直至空隙填滿；或用鑿破壞佢哋嘅末端，使到電流能夠直接穿過鄰近嘅換向片。

  (6) 將一塊半張郵票大細嘅幼細砂紙放入一個會磨損旋轉電刷嘅地方。摩打起火後，砂紙會銷毀。

  (7) 將碳、石墨、或金屬嘅粉末灑落集電環到，導致漏電或甚至短路。摩打靜止嘅時候，你可以用鑿刮爛啲集電器。

  (8) 將塵埃同油抹落電樞表面，令到佢接觸無效。咁做可以降低摩打效率。

  (9) 如果想令到電摩打過熱，你可以將沙混入濃嘅油脂內，再塗上定子同轉子之間，又或者將薄金屬片攝入兩者之間。如果想避免電流產生得有效率，你可以將掃地得到嘅塵埃、油、焦油、或油漆放入兩者之間。

  (10) 要對付三相摩打，可以趁機器靜止嘅時候，用刀或者銼大力插爛其中一條入電嘅電線，又或者將三個灰士其中一個換做燒咗嘅。前者會令到摩打行一陣之後停低，後者會令到摩打行唔到。

(f) 變壓器（火牛）

  (1) 油浸式變壓器可以用以下方法破壞：將水、鹹水、冷卻劑、或火水倒入油缸。

  (2) 要對付氣冷式變壓器，可以用污垢堵塞變壓器嘅通風位。

  (3) 要對付任何變壓器，都可以將碳、石墨、或金屬嘅粉末灑落外露嘅通電部份到。

(g) 渦輪機通常都有堅固嘅外殼，而且要有機會接觸比較難。佢哋並非簡單破壞行動嘅有利目標。

  (1) 檢測或維修完一個水力渦輪後，你可以將個蓋扭得唔實，令到佢會爆開，並導致水浸。蒸汽渦輪如果閂得唔實，會漏氣並減慢。

  (2) 若要破壞水力渦輪，你可以將一塊廢鐵放入壓力鋼管內，啱啱過濾槽之後嘅位置，令到鏽鐵可以隨住水被帶到整個工廠。

  (3) 蒸汽渦輪被維修嘅時候，嘗試將廢鐵放入運輸蒸汽嘅管道內，等到渦輪啓動後，廢鐵就會被射往渦輪內。

  (4) 令到通往渦輪嘅輸油管漏油，咁漏出嘅油就會跌落蒸汽管，引致火災。

(h) 鍋爐

  (1) 儘可能減低蒸氣渦爐嘅效率。放太多水會令到佢啓動得慢，又或者可以減小佢下低嘅火。水乾後可以加大火力，引致鍋爐裂開。一個尤其有效嘅技巧係不停咁將石灰岩或者石灰水放入鍋爐，令到礦物積聚喺鍋爐內。積聚嘅石灰係非常好嘅隔熱物，只要積聚得足夠，個鍋爐就會變得無用。

(3) 生產：金屬
----------------------

(a) 鐵，鋼

  (1) 儘可能令到鼓風爐需要頻密嘅停機維修。當你製作用於爐內嘅防火磚嘅時候，放入額外嘅焦油，令到勞損加快。

  (2) 製作鑄模嘅時候，儘量加入氣泡，令到成品變得唔完美。

  (3) 鑄造嘅時候，將鑄模放得唔穩陣，搞到鑄造途中個鑄模跌落，又或者成品會因為鑄模位置出錯而要棄置。

  (4) 回火嘅時候，你可以將温度調教得太高，令到製成嘅錠品質參差。

(b) 其他金屬

無建議提供。

(4) 生產：採礦及礦物提取
---------------------------------------------

(a) 煤炭

  (1) 戴維燈（礦工用舊式安全燈）只要輕輕一吹就可以熄滅，要再點火嘅話，就要去到冇沼氣嘅地方。你應該專登用好多時間揾呢個地方。

  (2) 負責造氣動錘嘅鐵匠應該避免製造有足夠硬度嘅錘頭，好使佢哋會儘快變鈍。

  (3) 氣動錘可以輕易整爛，只要喺油桿嘅位置倒入少量水就會令到機器停止運作。煤炭粉塵以及不當嘅潤滑亦都會令到零件損壞。

  (4) 你可以削弱煤炭運輸帶嘅鏈：用十字鎬或者鏟敲擊條鏈，直至形成明顯嘅凹陷，佢就會喺正常運作嘅時候斷裂。條鏈一斷裂，不論係正常抑或非正常情況下發生，你應該儘量慢慢咁去報告呢件事：慢慢咁拎條鏈去維修，慢慢咁拎返條鏈返嚟。

  (5) 喺礦車路軌上以及波口位放置雜物。若果可以嘅話，揀一段礦車會對頭行嘅坑道，以達致交通擠塞。

  (6) 運送煤炭嘅時候，夾雜石頭同埋其他無用嘅物料。

(5) 生產：農業
---------------------------

(a) 機器

  (1) 見段 5 b. (2) (c), (d), (e).

(b) 通常只會係喺有大量糧食過剩，或者敵方政權會徵用食糧嘅地區，先會摧毀農作物同牲畜。

  (1) 將農作物餵俾牲畜食。收成嘅時候，記得一係太早，一係太遲。糧倉嘅穀物，生果，同蔬菜，都可以用水浸濕嚟導致腐爛。你亦可以將水果及蔬菜放於太陽下暴曬。

(6) 運輸：鐵路
----------------------------

(a) 乘客

  (1) 儘可能令到敵方人員嘅鐵路旅程變得唔方便。你可以：發車飛嘅時候做出錯誤，搞到車程有部分係冇車飛；同一座位發出兩張車飛，搞到乘客嗌交；接近開車嘅時候，唔用印刷嘅車飛，改用慢慢手寫車飛，直至開車；喺車站宣佈到站以及離站嘅告示板，若果目的地係敵方控制嘅地區，儘可能攝入錯誤以及誤導嘅資訊。

  (2) 喺駛往敵方地區嘅火車上，服務員應該儘量令到乘客嘅旅程唔愉快。例子：食物要有幾差得幾差，凌晨後先檢查車飛，夜間極大聲咁宣佈每一個車站，夜間極大聲咁搬行李，等等。

  (3) 如果車上有敵方人員嘅行李，要將佢哋擺錯位置，或者喺錯嘅車站卸車。有地址牌嘅話，可以將佢哋調轉。

  (4) 工程師應該儘量揾藉口，令到火車遲到，或者喺唔使停嘅地方停低。

(b) 波口，訊號，及路線系統

  (1) 將訊號及波口總機內嘅線調轉，令到訊號錯發。

  (2) 將臂木式號誌機嘅推軸教鬆；打爛信號燈；將紅綠色調轉。

  (3) 將波口擘開並刺穿，令到佢郁唔到，又或者係波口放置石頭或者硬物。

  (4) 將岩鹽或普通食鹽大量咁灑落波口嘅電路接駁位以及鄰近嘅地面。落雨嘅時候，波口就會短路。

  (5) 將錯嘅車卡駁落火車到。將有需要維修嘅車卡嘅標籤貼落無需要維修嘅車卡到。將車卡之間嘅車鉤儘量整鬆。

(c) 路基 及 露天軌道

  (1) 喺彎路，將外軌嘅魚尾板/接頭嘅螺絲拎走，並將接頭鄰近嘅碎石、煤渣、或泥土掃開幾尺。

  (2) 只要將魚尾板移除，並扭鬆兩邊軌枕嘅釘，你就可以手動移動一段路軌。你可以將兩端路軌移開，並將一條尖刺插入兩者之間。

(d) 油 及 潤滑

  (1) 見 5 b. (2) (b).

  (2) 用鉗夾凹潤滑管，又或者用錘仔打凹，令到潤滑油運送受阻。

(e) 冷卻系統

  (1) 見 5 b (2) (c).

(f) 汽油 及 燃油

  (1) 見 5 b (2) (d).

(g) 電摩打

  (1) 見 5 b (2) (e) 及 (f).

(h) 鍋爐

  (1) 見 5 b (2) (h).

  (2) 檢測後，將重油或者焦油倒入引擎嘅鍋爐內，或者將半公斤嘅軟肥皂（即：用氫氧化鉀而唔係氫氧化鈉造嘅）擺入煤水車。

(i) 煞掣 及 雜項

  (1) 轉彎及落斜時，引擎應該開到盡，然後濫用煞掣。

  (2) 刺穿空氣制動煞掣嘅活門，或者供水嘅管。

  (3) 喺載客火車嘅最後一卡車廂，或者載貨火車嘅第一卡車廂，移除軸箱內嘅填充物，並用浸滿油嘅布取代之。

(7) 運輸：汽車
------------------------------

(a) 道路：破壞道路 [見以下嘅（3）] 需時唔少，所以當盟軍入侵或者接近盟軍入侵嘅話，破壞道路係不切實際。

  (1) 喺交叉路口同分叉路口更改路牌。敵方會行錯路，甚至可能會走咗成幾里嘅冤枉路先發現到。喺大部分交通都係敵方汽車、貨車、及其他路上車隊嘅地區，移除有關急彎以及交叉路口嘅危險標誌。

  (2) 當敵方問路嘅時候，提供錯誤嘅資料。尤其係敵方車隊進入住宅區嘅時候，貨車司機可以散播虛假資訊嘅謠言：某條橋爛咗，小輪封咗，前面要兜路等等。

  (3) 如果你能夠開始破壞一條經常有車行過嘅馬路，途徑嘅交通以及週邊環境就會幫你完成其餘嘅事。道路維修隊伍可以將過多嘅沙或者水撈入石屎，或者整路基嘅時候有位置整得唔夠硬淨。喺熱嘅天氣，柏油馬路會變軟，當時任何人都可以掘一啲凹陷位。路過嘅貨車會將凹陷位慢慢加深，直至要封路維修。泥路亦都可以被崛起。如果你係一位公路工人，你只需要用幾分鐘時間就可以由水閘引流一條小溪到路邊，慢慢蠶食路面工程。

  (4) 將玻璃碎、釘、以及尖石放喺路上，以刺穿車呔。

(b) 乘客

  (1) 敵方想落車嘅地點，巴士司機可以過站不停。的士司機運載敵方嘅時候，可以專登行最遠嘅路程，嘥錢既嘥時間。

(c) 油 及 潤滑

  (1) 見 5 b. (2) (b).

  (2) 切斷油泵嘅供應，咁做嘅話主要軸承會喺運行50里內損壞。

(d) 散熱器

  (1) 見 5 b. (2) (c).

(e) 燃料

  (1) 見 5 b. (2) (d).

(f) 電池 及 點火

  (1) 將木塊攝入車匙窿。將錶板後面嘅鏈接整鬆，或者調轉。將污垢放入火咀內。整爛個分電器。

  (2) 幫停泊嘅車輛開車頭燈，以浪費電池嘅電力。

  (3) 維修技工有幾種難以偵察嘅方法去破壞汽車電池：打開加水蓋，將螺絲批打斜咁插入去，插爛正極板及負極板，閂返加水蓋後唔會有咩明顯破壞可以見到。將鐵屑或者銅屑放入分電池室內（即：放入電池酸）會大大減少電池嘅壽命。銅幣或鐵塊嘅效果一樣，而且速度較慢。將100-150立方厘米嘅醋倒入分電池室會大大減少電池嘅壽命，但醋嘅氣味可能會揭穿有人做咗手腳。

(g) 齒輪

  (1) 喺波箱以及其他有齒輪嘅地方，抹走潤滑油，又或者用上太稀薄嘅潤滑油。

  (2) 對於火車、拖拉機、以及其他有重型齒輪嘅機器，可以將波箱安裝得唔穩陣，入螺栓嘅時候淨係入一半。波箱內嘅齒輪會喺運作嘅時候不斷震盪，唔使幾耐就要維修。

(h) 車呔

  (1) 將無受保護嘅車輛嘅車呔鎅爛或者刺穿。將鐵釘擺入火柴盒或其它細小嘅盒，再將個盒垂直放喺後車呔嘅前面。當開車嘅時候，釘就會輕易咁插入車呔。

  (2) 喺車呔維修店內可以輕易咁破壞一條車呔：當你維修漏氣車呔嘅時候，將玻璃、石油醚、哥士的、或其他物料淋入個呔體到，導致內呔腐蝕。如果你將一樣粘性嘅物料放入內呔，下次爆呔就會搞到內呔黐住個呔體，令到成個要換。又或者，你可以將原本搞到爆呔嘅嘢留低喺內呔同呔體之間。

  (3) 維修後，當你要裝車呔嘅時候，幫內呔泵氣要有幾快手得幾快。咁做會有可能導致內呔出現摺痕，令到勞損加快。又或者你可以嘗試夾捏車呔邊同車轆邊之間嘅內呔，導致爆呔。

  (4) 泵氣嘅時候，務求氣壓不足，以提升日後嘅恆常損耗。當幫雙轆（例：貨車後轆）入氣嘅時候，幫內呔泵氣時要比起外呔嘅氣壓大好多，咁樣兩個車呔都會磨損得快好多。唔對稱嘅車轆亦都會幫助磨損車呔：你可以喺檢查維修嘅時候整到車轆唔對稱，又或者大力咁踢佢哋，或者揸車嘅時候慢慢咁打斜上路壆。

  (5) 如果你有機會接觸車呔嘅存貨，你可以對佢哋灑油、汽油、腐蝕性酸、或者石油醚，導致腐蝕。呢啲化學物對合成橡膠無咁work。

(8) 運輸：水路
-------------------------

(a) 導航

  (1) 駁艇以及江船嘅水手可以散播有關佢哋行慣航道嘅水面情況嘅虛假謠言。叫其它駁艇以及船隻嘅船長去改用嘥時間嘅航道，又或者令到佢哋要入運河兜路。

  (2) 駁艇以及江船嘅船長應該喺船閘同橋嘅附近駛得過分小心，去嘥自己同人哋（其它船）嘅時間。如果你隻船嘅舭泵水不足，隻船就會行得慢而且更加難控制。「唔小心」擱淺嘅駁艇亦係有效嘅嘥時間方法。

  (3) 各種開啓橋（例：平轉橋，釣橋、上開橋）嘅人員都可以減慢工作速度，令到海上及地上交通擠塞。船長可以令到無人看顧嘅釣橋長期打開，令到陸路交通受阻。

  (4) 對貨船上嘅指南針嘅補償磁鐵作出加減。將個指南針消磁，又或者將一大條鋼或者鐵收埋喺佢附近，以令到讀數出錯。

(b) 貨物

  (1) 喺載貨或卸貨嘅時候，你可以唔小心咁處理貨物，以導致破壞。你可以將最輕最弱嘅箱放喺最低，最重嘅擺喺上面。放苫布同艙口蓋嘅時候，要放得唔靚，令到雨水同海水會破壞貨物。浮球閥要長期打開，引致水瀉，浸濕貨物。

(9) 通訊
------------------

(a) 電話

  (1) 喺公司、酒店、及電話總機，如果收到敵方嘅電話，要將接駁推遲，或者交出錯誤嘅號碼，或「意外地」收線，或忘記收線，令到訊號持續繁忙。

  (2) 每一日起碼打一次電話去敵方總部，以阻礙官方以及尤其係軍方嘅運作。當電話接通後，你可以話你打錯電話。你亦可以打電話俾軍方或警察，並匿名咁虛報火警、空襲、炸彈等事故。

  (3) 喺敵方有運作嘅辦公室及建築物內，將電話嘅接聽器打開，並取出喇叭振膜。電工及電話維修員都可以專登駁線駁得差，並破壞絕緣膜，導致串音干擾及其他電子干擾，令到通訊受阻。

  (4) 自動電話總機可以靠跌落電芯嘅指甲、金屬屑、或錢幣嚟破壞。如果有一半電芯都咁樣處置，個總機就會壞機。如果入到中央房對一半嘅電芯嘅10%咁做，成個電話系統都會受影響。

(b) 電報

  (1) 延遲通往敵方嘅電報。

  (2) 將通往敵方嘅電報打錯內容，迫使要發出另一個更正電報，或者打出一次長途電話。有時，只要改一個字母就可以，例子：將 minimum 改成 miximum，令到收到電報一方會唔知究竟係 minimum 定係 maximum。

(c) 電話線

  (1) 切斷電話及電報線。破壞電線上嘅絕緣體，以導致干擾。

(d) 郵件

  (1) 郵局員工可以令到敵方嘅郵件永遠係遲一兩日，入錯郵袋，等等。

(e) 電影

  (1) 放映員可以靠攪錯對焦、攪快攪慢、以及整斷膠片等方法嚟破壞敵方嘅新聞短片以及其它政治宣傳片。

  (2) 觀眾可以喺播放敵方政治宣傳片嘅時候，大聲拍手以覆蓋旁白嘅話語，或以大聲咳嗽，對話等方法達致同樣效果。

  (3) 任何人都可以用兩三隻飛蛾嚟破壞一場敵方宣傳片。拎個紙袋，裏面收埋兩三隻飛蛾，入場嘅時候將個袋放落無人坐嘅一行，打開。啲飛蛾會飛向投影機嘅光束，成場戲就會成日都有陰影飛嚟飛去。

(f) 無線電

  (1) 電台工作人員可以喺有人講一啲敵方嘅政治宣傳或者指示嘅時候，頗輕易咁過調製（overmodulate）信號，令到人聲變得好似成口都係珍珠，隔著棉被講嘢咁濛濛查查。

  (2) 喺大廈內嘅屋企，你可以干擾敵方想所有市民都聽嘅無線電廣播。拎一盞電燈，打開插頭，將電線橫跨觸頭咁接駁（兩頭插頭要橫跨兩個觸頭，四頭插頭要橫跨三個觸頭），再周圍去將電燈插入每個你揾到嘅插蘇。每次你駁入一條新嘅電路，你就會燒一條灰士，令到同一條灰士嘅收音機停止運作。

  (3) 破壞任何電器嘅絕緣通常都會構成對鄰居嘅無線電干擾，尤其係大型發電機、霓虹燈、光管、X光機、以及電線會產生嘅干擾尤其嚴重。如果工人能夠喺敵方機場附近破壞一條架空電纜嘅絕緣，咁就會令到地對空嘅無線電通訊變得幾乎冇可能。

(10) 電力
-------------------

(a) 渦輪，電摩打，以及變壓器

  (1) 見 5 b. (2) (e), (f), 及 (g).

(b) 電纜

  (1) 電纜工人可以教鬆或者整污糟啲絕緣體，以導致漏電。佢哋亦都可以幾輕易咁將一條好重嘅繩來回咁紮落兩條平行嘅電纜之間，每一轉都喺電纜上繞幾圈。事前要將條繩浸鹽水，並曬乾。如是者，落雨嘅時候條繩就會變成導電體，引致短路。

(11) 一般機構及生產破壞
-----------------------------------------------------------

(a) 機構 及 會議

  (1) 堅持要經「渠道」做任何嘢。切勿容許任何可以加快決策嘅捷徑。

  (2) 不時「演講」。一有機會就要講嘢，而且要講好耐。記得要用水蛇春咁長嘅軼事同個人經歷去講解你嘅「觀點」。適當嘅時候，記得要加插「愛國」言論。

  (3) 一有機會，就要將事情轉介去某個小組/委員會（committee）去跟，以「詳細了解及商討細節」。委員會要有幾大得幾大 —— 最少要五個人。

  (4) 經常提出唔關事嘅問題及議題。

  (5) 喺通訊、會議記錄、及決議上嘅用字要逐粒字咁爭論計較。

  (6) 講返上次開會已經決定咗嘅嘢，嘗試重新辯論已經決議咗嘅議程。

  (7) 時時提倡「小心謹慎」。做個「理性」嘅人，並鼓勵會議內嘅其他人都應該「理性」咁避免倉促嘅決定，以免日後嘅尷尬或者難做。

  (8) 對每一個決定都要提出合適性嘅質疑 —— 究竟呢個動作會唔會係我哋嘅權力範圍內呢？又或者會唔會違背某某高層嘅旨意呢？

(b) 經理 及 監工

  (1) 要求命令要用書寫形式發出。

  (2) 「誤解」命令。不斷咁問問題，又或者對某個命令嘅理解發出長篇大論嘅通訊。一有機會就要喺瑣碎位議論一餐。

  (3) 盡力延遲命令嘅傳達。就算命令嘅一部分已經準備好，都要等到成件事有齊曬所有嘢先至發出。

  (4) 等到現有存貨已經差唔多用盡，先好去訂購補給，以導致落單遲少少都會搞到營運受阻。

  (5) 訂購高級而且好難買到嘅物料。如果買唔到/唔畀買，就要鬧一餐。警告人哋，聲稱次一等嘅物料會構成次一等嘅工作、次一等嘅產品。

  (6) 分配工作嘅時候，一定要分配咗一啲唔重要嘅工作先。重要嘅工作要分配俾低效率嘅人用差嘅機器去做。

  (7) 喺相對地唔重要嘅產品上，要求完美無瑕嘅工作。將最少瑕疵嘅產品退還，要求修補。其它有缺陷嘅，只要肉眼睇唔到，就接納通過。

  (8) 要時刻攪錯運送嘅目的地，令到零件及物料被送到錯誤嘅部門。

  (9) 培訓新嘅員工嘅時候，要教佢哋一啲唔完整或者誤導嘅指引。

  (10) 為咗打擊士氣以及生產，你要熱情咁對待低效率嘅員工，並升佢哋職。對高效率嘅員工要時時歧視佢哋，並無理取鬧咁批評佢哋嘅工作。

  (11) 有緊急嘢要做嘅時候開會。

  (12) 用合理嘅原因將文書工作加重。開一啲重複嘅檔案。

  (13) 喺發號指令、出糧等等嘅程序上，令到所需步驟同需要得到嘅批准都變得繁複。每個只需要一個人批准嘅步驟，都變成需要三個人批准。

  (14) 所有規則都跟到足，隻字不漏。

(c) 辦公室員工

  (1) 跟從指示嘅時候，對於物料嘅數量要做錯。相似嘅名要倒轉。用錯地址。

  (2) 同政府部門嘅通訊要有幾耐拖幾耐。

  (3) Misfile essential documents.
  重要文件要file錯位。

  (4) 影印嘅時候，印漏一份，以導致要再影印多一次。

  (5) 有重要來電嘅時候，話俾佢聽老闆唔得閒，或者傾緊另一個電話。

  (6) 將郵件延遲到下一轉先寄。

  (7) 散播聽落好似內幕消息嘅不安謠言。

(d) 僱員

  (1) 減慢工作速度。用腦諗諗可以點樣增加工作上所需嘅動作：用一個輕身啲嘅錘仔、要用大士巴拿嘅時候特登用細士巴拿、要大力嘅時候好細力、等等。

  (2) 諗辦法增加工作期間嘅干擾：改變你要處理嘅物料嘅時候（例如用緊車牀或者釘窿機嘅時候）儘量嘥時間慢慢嚟。如果你切割緊嘢，倒模緊嘢，畫緊嘢，又或者做緊其它需要量度嘅嘢，就每樣嘢都度兩倍嘅次數。去廁所嘅時候，儘量去耐啲。要唔記得拎工具，搞到你要行多轉。

  (3) 就算你明白指示嘅語言，都要假扮聽唔明，並用另一個語言同人話你聽唔明。

  (4) 假扮指示好難理解，並要求多次重複。又或者你可以假扮焦慮，不斷問工頭一啲唔等使嘅問題。

  (5) 做嘢做得差，然後賴落工具、機器、或器材到。投訴話啲工具搞到你做唔到你要做嘅嘢。

  (6) 千祈唔好將你嘅技能同經驗傳授俾新嚟或者冇咁有經驗嘅員工。

  (7) 盡力搞亂行政。填表嘅時候要有幾潦寫幾潦，迫使表格要重新填寫。填錯資料，或者填漏資料。

  (8) 如有機會，你可以參加或者幫手組成一個負責將員工問題上繳管理部嘅小組。盡力將當中嘅程序搞到越煩管理層越好：要求每次上繳都要大量員工出席、每一個問題都要開幾次會、提出幾乎幻想出嚟嘅問題、等等。

  (9) 將物料寄錯部門/員工。

  (10) 將好嘅零件同壞嘅撈埋一齊。

(12) 打擊士氣 及 製造混亂 嘅一般建議
---------------------------------------------------------------

(a) 被問問題嘅時候，長篇大論而且無法理解咁回答。

(b) 將幻想出嚟嘅間諜或危險通報俾警察或秘密警察。

(c) 扮蠢。

(d) 喺唔會為你帶嚟問題嘅前提下，盡力做一個暴躁而且鍾意嗌交嘅人。

(e) 誤解一切有關配給、運輸、交通等等嘅規則。

(f) 一要用到替代品物料（例：非原廠貨，次要貨色等等）就要投訴。

(g) 公眾場合下，要冷漠咁對待軸心國公民及賣國賊。

(h) 當軸心國公民及賣國賊走入餐館嘅時候，要停止所有對話。

(i) 尤其係同政府文員交涉嘅時候，儘可能喺每一個場合都歇斯底里咁喊。

(j) 任何同賣國賊有任何關係嘅電影、娛樂、演唱會、報紙都要抵制。

(k) 任何搶救行動都要不合作。
