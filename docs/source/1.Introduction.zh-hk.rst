1. 序
===============

a. 本文用意為描述何謂簡單破壞行動，概略佢嘅潛在效果，並介紹各種慫恿及執行簡單破壞嘅方法。

b. 破壞行動有好多種：由需要高技術、詳盡計劃、以及收訓練人員嘅突襲，去到多種簡單直接，個別「市民破壞者」都可以做到嘅簡單破壞。本文主要聚焦於後者。簡單破壞並不須要特別製作嘅工具或裝備，由普通市民執行，而該市民同有組織嘅小隊嘅聯繫乃係可有可無。簡單破壞行動喺執行上，要達到最小引致受傷、被偵測、及被反擊嘅機會。

c. 當要達致破壞嘅時候，「市民破壞者」嘅武器會係食鹽、釘、蠟燭、石春、線、等等佢會喺屋企或者工作環境常見嘅物料。佢嘅武器庫就係佢嘅廚房櫃、垃圾堆、同埋佢想用嘅工具同物資。佢會破壞嘅目標會係佢日常生活中會經常並唔會引起嫌疑地接觸到嘅事物。

d. 有另一種簡單破壞係唔須要任何破壞式工具，並主要以極之間接嘅方法務求達到物理破壞。呢種方法主要依賴無時無刻都會出現嘅機會：去做錯誤嘅決定、同人抱有唔合作嘅態度、並慫恿其他人加入呢種行為。所謂「做錯誤嘅決定」可能簡單到「誤將某種工具擺錯位」就達到。所謂「唔合作嘅態度」可能只需要「搞到工作環境唔愉快、為小事而嗌交、或成日壞脾氣/扮蠢」就成功。

e. 呢種行為（有時稱為「人為因素」）經常係各種意外、延遲、以及日常阻滯嘅成因。破壞者應該落力發掘佢工作上有啲咩嘅錯誤決定或者合作崩壞係常見嘅，並將佢嘅破壞行動調整，務求將呢種「誤差範圍」（即：預咗會出現嘅誤差）推至最大。
