3. 如何鼓勵破壞者
==========================

a. 要慫恿一個平民去主動並持續咁參與簡單破壞行動會係一個特別嘅問題。

b. 簡單破壞往往係一個平民因應佢自己當時嘅判斷同傾向而發起嘅行動。具破壞性嘅行為並唔能夠為佢帶嚟個人得益，而且有可能同佢平時會想保護自己物資同工具嘅態度背道而馳。特登咁做蠢事係同人類本能相反嘅。所以要成功培養一個平民破壞者，係須要有人俾壓力、刺激、或者放心佢先得，甚至須要有人俾佢一啲有關簡單破壞嘅可行方法、資訊、以及提議。

(1) 個人動機
--------------------

(a) 一個普通嘅平民好可能根本無任何迫切嘅個人動機去策劃一場簡單破壞。所以，要煽動佢就要返轉頭咁令佢預料會有間接嘅個人益處，例如：只要構成破壞，敵方就會撤退，或執政政權就會瓦解。任何利益都應該越特定越好：「簡單破壞會加快 幹部X 及其助手 Y 同 Z 落台」，「某某令人厭惡嘅限制令會被取消」，「食物供應會恢復」等等。抽象嘅嘢，例如人身自由、傳媒自由等等，喺世界上好多地方都唔會有説服力。有啲情況，啲人甚至會唔明白呢啲嘢點解有吸引力。

(b) 由於個人嘅行動有限，除非破壞者覺得佢係一個大型而且無形嘅破壞者羣體之中其中一個成員，並覺得佢係參與緊一場協力對抗敵方或自身政府嘅運動，個別嘅破壞者可能會唔想發動行動。呢種感覺可以間接咁形成：佢所接收嘅建議可以包含一啲「某種破壞方法已經喺當區試過而且成功咗」嘅信息。就算嗰種破壞方法並唔能夠直接套用於佢當時嘅處境，其他人嘅成功都會鼓勵佢嘗試相似嘅行動。呢種感覺亦都可以直接咁形成：友方嘅地下傳媒及電波可以編造並廣播一啲推崇簡單破壞行動功效嘅信息，並宣傳當地有參與破壞行動嘅估算人口百分比。成功嘅破壞其實已經會經友方通訊渠道廣傳，而喺安全嘅前提下，應該繼續而且加強傳播呢啲訊息。

(c) 比起 (a) 同 (b) 更加重要嘅，係塑造一個環境，令到 平民破壞者 會產生責任心，去教導其他人參與簡單破壞。

(2) 鼓勵破壞
-------------------------------

喺情況容許下，破壞者應該要意識到佢嘅行為係出自自衞，又或者係對敵方破壞嘅反擊。喺介紹簡單破壞嘅時候，適量嘅幽默可以舒緩 平民破壞者 嘅恐懼。

(a) 破壞者可能要反轉佢嘅思維，而呢一點實在要詳盡咁講解畀佢聽。佢可能平時慣咗要磨尖佢嘅工具，但係而家就要容許佢哋變鈍；原本要加潤滑油嘅位，而家要磨砂；原本要警醒十二分精神，而家要懶惰，要唔小心；如此類推。當破壞者被鼓勵要逆向思考佢嘅日常生活之後，佢就會發現無數平時睇唔到嘅破壞機會。因此，理應鼓勵一個「任何嘢都可以破壞」嘅思維。

(b) 喺一眾 平民破壞者 當中，我哋可以見到兩個極端：第一種，係一啲無特定技術或工作嘅人。呢種破壞者需要接收指定嘅建議，話畀佢聽佢可以破壞同應該破壞啲乜，同埋用咩工具去搞破壞。

(c) 第二種極端就係一啲技術人員，例如車牀運作員，或者汽車維修員。照理，呢種人可以自己諗到點樣喺佢嘅環境下搞簡單破壞。但係，佢仍然需要思想上被導向破壞嘅方向。所以要鼓勵佢，就要畀一啲特定嘅破壞例子佢，而呢啲例子可以係來自另一個行業嘅都得。

(d) 唔同嘅媒體都可以用嚟傳播有關簡單破壞嘅建議同埋資訊。唔同嘅情況會有唔同嘅選項，但係例子包括：友方嘅地下電台，以及偽造或者官方嘅單張。廣播同埋傳單都可以有佢哋嘅傳銷目標，特別對準某一個地區或者工種，又或者佢哋可以無特定目標。最後，亦可以為間諜提供有關簡單破壞嘅培訓，有望將來可以直接傳授當中技巧。

(3) 安全措施
-------------------

(a) 可以做到幾多破壞唔淨只取決於破壞者遇到嘅破壞機會，而且都要睇佢感受到嘅危機有幾多。壞消息傳播得最快，所以如果太多簡單破壞者都被捕嘅話，將來嘅簡單破壞就會越嚟越難搞。

(b) 要預備一啲教材，教導破壞者點樣去選擇武器、時間、同地點，以確保被偵測同被反擊嘅風險降至最低。用傳單同其他媒體去做呢件事，其實應該唔難。當中嘅建議有可能包括：

  (1) 用一啲貌似無辜嘅物資。一把普通嘅刀或者指甲銼可以人人都隨身攜帶，但係兩者都可以用嚟達致破壞。火柴、石春、頭髮、食鹽、指甲等等具破壞性嘅工具都可以毫無嫌疑地喺你嘅身上或家中出現。如果你係做某一啲行業，你甚至可以輕易攜帶及存放士巴拿、錘仔、砂紙等等嘅工具。

  (2) 儘可能發動一啲人人都有機會做嘅破壞。例如：如果你喺工廠搞到個中央火警警報跳掣，基本上人人都有可能係罪魁禍首。晚間喺街上嘅破壞行動，例如對停泊嘅軍事汽車落手，會係另一種難以偵測嘅破壞。

  (3) 只要你唔係成日都咁做，而且只要你有藉口，唔好驚去做一啲有可能會被直接責怪嘅破壞。例子：你唔小心將個士巴拿跌坐落去個電路到，係因為噚晚你俾空襲警報搞到冇覺好瞓，所以今朝返工仲係半睡狀態。表示歉意嘅時候，謹記要有幾多畀幾多。好多時，只要你扮蠢，扮無知，扮過份審慎，扮驚會被嫌疑係搞破壞，或者扮因為食唔夠嘢而虛弱遲鈍，就可以「甩骨」。

  (4) 當你完成一單簡單破壞之後，一定要抵抗留低睇結果嘅誘惑。你越係徘徊，你嘅嫌疑就會越高。當然，喺某啲情況下，你嘅離開可能會引起更加大嘅嫌疑。如果你係喺工作期間發動破壞，咁你就當然應該繼續留守喺工作崗位，扮無事發生。
